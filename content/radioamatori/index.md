---
title: "Radioamatori"
description: ""
images: []
draft: false
image: sede.jpg
menu:
  main:
    parent: "chi-siamo"
weight: 10
layout: page
---

Come dice anche Wikipedia, i __radioamatori__, in gergo __OM__ (acronimo dall'inglese Old Man) o ham, siamo sperimentatori, 
senza finalità di lucro, del mezzo radio e delle radiocomunicazioni intese nella più ampia accezione del termine.
    
Nel caso specifico, siamo radioamatori di Gorizia e dintorni, iscritti alla Sezione ARI di Gorizia "Gianni Lavarian". 
L'__ARI__ ([Associazione Radioamatori Italiani](http://www.ari.it/)) è un Ente Morale che raggruppa oltre 15.000 Radioamatori Italiani. 
Il radiantismo, a livello mondiale, è un' attività di istruzione e ricerca, che affratella ed unisce Popoli e Nazioni 
al di la delle barriere linguistiche e delle religioni. 
    
In Italia è, in particolare, protagonista nel delicato settore della Protezione Civile. 
    
L'ARI è sempre stata con i Suoi volontari in prima linea in tutte le gravissime emergenze che hanno colpito il 
nostro Paese. Essa ha inoltre sottoscritto importanti Convenzioni e Protocolli di intesa con il Ministero d'Istruzione, 
con Regioni e pubbliche amministrazioni, per il perseguimento dei propri fini sociali tra i quali spicca la formazione 
e l'indirizzo professionale dei giovani.
    
Il radioamatore per poter operare deve avere superato un esame scritto, indetto con cadenza in genere semestrale, 
dal  [Ministero delle Comunicazioni](http://it.wikipedia.org/wiki/Ministero_delle_Comunicazioni) per il conseguimento di una patente.

Ottenuta la necessaria abilitazione (patente) con il superamento dell'esame, il radioamatore potrà trasmettere da una 
stazione autorizzata qualsiasi. Se non sussistono elementi pregiudizievoli sulla persona (ad esempio importanti 
precedenti penali), è possibile ottenere dallo stesso Ministero l'autorizzazione ad impiantare una propria stazione 
(una volta chiamata "licenza", ora "autorizzazione generale"). La stazione, che in questo modo il radioamatore è 
autorizzato ad impiantare, è identificata in tutto il mondo in maniera univoca da un 
[nominativo radioamatoriale](http://it.wikipedia.org/wiki/Nominativo_radioamatoriale). 
Il nominativo viene assegnato dal Ministero ed identifica la stazione ed il suo titolare.

Il radioamatore stesso, purché titolare di Autorizzazione generale all'impianto di stazione, potrà quindi progettare, 
modificare o costruire ex novo i propri radiotrasmettitori purché ottemperanti le specifiche tecniche stabilite dal 
Ministero. E questa è probabilmente la parte più bella del "gioco": l'__autocostruzione__! 

I radioamatori possono operare su porzioni ben precise dello 
[spettro elettromagnetico](http://it.wikipedia.org/wiki/Spettro_elettromagnetico). Le bande sono allocate nelle 
gamme [LF](http://it.wikipedia.org/wiki/Low_frequency), 
[MF](http://it.wikipedia.org/wiki/Medium_frequency), 
[HF](http://it.wikipedia.org/wiki/High_frequency), 
[VHF](http://it.wikipedia.org/wiki/Very_high_frequency), 
[UHF](http://it.wikipedia.org/wiki/Ultra_high_frequency), 
[SHF](http://it.wikipedia.org/wiki/Super_high_frequency) ed 
[EHF](http://it.wikipedia.org/wiki/Extremely_high_frequency), secondo il Piano nazionale di ripartizione delle frequenze, o PNRF, 
redatto dal Ministero delle Comunicazioni, su indicazioni dell'Unione Internazionale delle Telecomunicazioni (ITU o UIT). 
Le bande LF, MF, HF permettono generalmente comunicazioni anche intercontinentali, mentre VHF, UHF, SHF, EHF 
quasi sempre solo locali, nazionali ed occasionalmente europee.

